## Суть патерна

**Singleton** — це породжувальний патерн проектування, який гарантує, що клас має лише один екземпляр, та надає глобальну точку доступу до нього.

## Проблема

Одинак вирішує відразу дві проблеми (порушуючи принцип єдиного обов’язку класу):

1. Гарантує наявність єдиного екземпляра класу. Найчастіше за все це корисно для доступу до якогось спільного ресурсу, наприклад, бази даних.

Уявіть собі, що ви створили об’єкт, а через деякий час намагаєтесь створити ще один. У цьому випадку хотілося б отримати старий об’єкт замість створення нового.

Таку поведінку неможливо реалізувати за допомогою звичайного конструктора, оскільки конструктор класу завжди повертає новий об’єкт.

2. Надає глобальну точку доступу. Це не просто глобальна змінна, через яку можна дістатися до певного об’єкта. Глобальні змінні не захищені від запису, тому будь-який код може підмінити їхнє значення без вашого відома.

На відміну від глобальних змінних, Singleton гарантує, що жоден інший код не замінить створений екземпляр класу, тому ви завжди впевнені в наявності лише одного об’єкта-одинака.
